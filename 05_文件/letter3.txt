1   对酒当歌，人生几何！
2   出自两汉曹操的《短歌行》
3
4   对酒当歌，人生几何！
5   譬如朝露，去日苦多。
6   慨当以慷，忧思难忘。
7   何以解忧？唯有杜康。(唯 一作：惟)
8   青青子衿，悠悠我心。
9   但为君故，沉吟至今。
10  呦呦鹿鸣，食野之苹。
11  我有嘉宾，鼓瑟吹笙。
12  明明如月，何时可掇？(明明 一作：皎皎)
13  忧从中来，不可断绝。
14  越陌度阡，枉用相存。
15  契阔谈讌，心念旧恩。(谈讌 一作：谈宴)
16  月明星稀，乌鹊南飞。
17  绕树三匝，何枝可依？
18  山不厌高，海不厌深。
19  周公吐哺，天下归心。